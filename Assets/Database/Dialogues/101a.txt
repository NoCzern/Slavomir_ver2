Miłodziad>Widzę, że waść jest zdecydowany i nie ma co przekonywać. Mimo to, ze względu na pańskiego ojca, spytam ten jeden raz: czy ta gra jest warta świeczki?
Sławomir>Czy waszmość się wahał, gdy trzeba było zaimponować waszej Marysieńce?
Miłodziad>...Słuszna uwaga. Nie, nie wahałem się. Nie musiałem jednak fruwać po całej Rzeczypospolitej, aby uzyskać jej aprobatę.
Sławomir>Mógłbym zrobić i więcej, jeśli to by było konieczne. Poza tym spójrzmy prawdzie w oczy - czego w tym wyzwaniu nie lubić? Panna chce najpopularniejszego szlachcica, a co to oznacza? Tańce, hulanki i swawole w każdym zajeździe od morza do Mołdawii i od Poznania po Kijów.
Miłodziad>Skoro decyzja zapadła, to zacznijmy od razu, bracie.
Sławomir>“My”? Co dokładnie masz na myśli?
Miłodziad>Choć sam wyrobiłem sobie opinię, to sejm dłuży się i dłuży. Musiałem coś zrobić aby zabić czas i w efekcie zostałem regularnym bywalcem tego oto zajazdu. Wyrobiłem sobie tutaj całkiem dobrą renomę.
Sławomir>Waszmość jest przodownikiem zabaw w tym zajeździe? Wy? Stateczny Miłodziad?
Miłodziad>Stateczny jestem, ale to tylko znaczy, że i statecznie potrafię się bawić. Dziewczyno, przynieś nam proszę tutaj baryłkę piwa. Mości panowie, zbierzcie się! Zobaczmy, jaka jest tolerancja na trunki młodego Sławomira Zapasiewicza herbu Trzaska!